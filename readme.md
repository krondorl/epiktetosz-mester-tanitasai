# Epiktétosz Mester Tanításai
## Rövid összefoglaló

Felhasznált mű:  
EPIKTÉTOS KÉZIKÖNYVECSKÉJE  
Sárosi Gyula fordításában, 1942

Szerkesztette: Burucs Ádám, 2018

## Bevezető

Epiktétosz ókori görög Sztoikus filozófus volt. Filozófiájának középpontjában az etika állt. Az etikája szerint a filozófiát a gyakorlatban kell művelni, ami az életmódot jelenti. Minden gondolatunkat és cselekedetünket érdemes ennek megfelelően irányítani. A legfontosabb kérdés, hogy van-e a dolgok felett irányításunk. Akár van, akár nincs, érdemes nyugodtnak maradni és erényesen viselkedni. A 4 fő erény: bölcsesség, bátorság, mértéktartás és igazság.

## Tartalomjegyzék

1. <a href="#1">Mi felett van irányításunk az életben?</a>
2. <a href="#2">Az irányítás eldöntése vezet minket az életben</a>
3. <a href="#3">Gondold át mivel vagy kivel van dolgod egy szituációban</a>
4. <a href="#4">Minden cselekvés előtt gondold át mivel szokott járni</a>
5. <a href="#5">Minden csak vélemény</a>
6. <a href="#6">A büszkeségről</a>
7. <a href="#7">Az élet szabja meg, hogy éppen hogy kell cselekednünk</a>
8. <a href="#8">Alkalmazkodj a szituációkhoz</a>
9. <a href="#9">A betegségről</a>
10. <a href="#10">Mindenféle szituációban gyakorolhatjuk a kiválóságot</a>
11. <a href="#11">Ha a sors ad valamit, azt el is veheti</a>
12. <a href="#12">Fokozatosan gyakorolj mindenféle szituációban</a>
13. <a href="#13">Az átlagember a külső dolgokra koncentrál, a bölcs a belsőkre</a>
14. <a href="#14">A külső dolgok felett nincs irányításunk</a>
15. <a href="#15">Légy türelmes és tartsd a mértéket</a>
16. <a href="#16">Empatizálj másokkal, de kontrolláld azt belülről</a>
17. <a href="#17">Az élet a nagy rendező</a>
18. <a href="#18">A babona csak külső dolgokra hat</a>
19. <a href="#19">Milyen versenyben érdemes részt venned?</a>
20. <a href="#20">A sértések jellege</a>
21. <a href="#21">Memento mori: emlékezz, hogy meg fogsz halni egy nap</a>
22. <a href="#22">Életed legyen példa mások számára</a>
23. <a href="#23">Magad miatt akarj kiváló lenni elsősorban (de ezzel jobbá teheted a világot is)</a>
24. <a href="#24">A kapcsolatépítés jellege és a kiválóság szerepe</a>
25. <a href="#25">Ha nem építesz kapcsolatokat, ne várd az eredményét a semmiért cserébe</a>
26. <a href="#26">Várd nyugalommal a váratlant is</a>
27. <a href="#27">A hibás és rossz cselekvések jellege</a>
28. <a href="#28">Őrizd meg nyugalmad minden szituációban</a>
29. <a href="#29">Mindent vizsgálj meg mielőtt belekezdenél</a>
30. <a href="#30">Az emberi viszonyok és kötelezettségek</a>
31. <a href="#31">Örömmel alkalmazkodj mindenhez, amit eléd vet az élet</a>
32. <a href="#32">A jóslat jellege</a>
33. <a href="#33">Mindennapi etikai szabályok</a>
34. <a href="#34">Az élvezetek jellege</a>
35. <a href="#35">A helyes cselekvésről</a>
36. <a href="#36">Udvarias viselkedés vendégségben</a>
37. <a href="#37">Képességeidnek megfelelően vállalj el dolgokat</a>
38. <a href="#38">Figyelj arra, miről hogyan gondolkodsz</a>
39. <a href="#39">Mértéktartás az anyagiakban is</a>
40. <a href="#40">Egy férfinak érdemes szerény és visszafogott nővel ismerkedni</a>
41. <a href="#41">A külső dolgok helyett fontosabb a belsővel foglalkozni</a>
42. <a href="#42">Az emberek nem alapvetően rosszak, csak épp úgy sikerült nekik tenni</a> 
43. <a href="#43">A hozzáállásod alakítja a cselekvésed</a>
44. <a href="#44">Egymásra licitálás</a>
45. <a href="#45">Ne ítélkezz, hanem fogalmazz objektíven</a>
46. <a href="#46">Ne mesélj az értékrendedről, hanem cselekedj annak megfelelően</a>
47. <a href="#47">Ne beszélj a fegyelmezett életmódodról, ez magadnak van</a>
48. <a href="#48">A bölcs ember senkit sem hibáztat</a>
49. <a href="#49">A természet követése a feladatunk</a>
50. <a href="#50">Kövesd a tanításokat</a>
51. <a href="#51">Halogatás helyett cselekedj</a>
52. <a href="#52">Az etika a legfontosabb filozófiai terület, vagyis az életmód</a>
53. <a href="#53">Idézetek a nehéz szituációkhoz</a>

----------

## 1. Mi felett van irányításunk az életben?

Bizonyos dolgok hatalmunkban vannak, más dolgok nincsenek. Tőlünk függ a véleményünk, az ösztönös vágyunk, a törekvésünk és ellenszenvünk, egyszóval mindaz, amit egyedül alkotunk meg. Nem tőlünk függ a testünk, a vagyonunk, a hírnevünk és a tisztségeink, tehát mindaz, amit nem egyedül hoztunk létre.

Ha csak azt tartod a tiednek, ami valóban a tied, a más tulajdonát pedig a helyzetnek megfelelően a másénak tartod, akkor sohasem leszel a kényszer hatalmában, senki sem fog utadba állni, nem fogsz senkit szidalmazni és vádolni, és semmit sem kell majd akaratod ellenére végrehajtanod; senki sem árt neked, és nem lesz ellenséged sem, mert nem történik veled semmi baj.

## 2. Az irányítás eldöntése vezet minket az életben

Ha csak olyan dolgokat kívánsz kikerülni, amelyek a hatalmadban vannak, s a természettel ellentétesek, sohasem fogsz nem kívánt dolgokba bonyolódni, de ha a betegséget, a halált és a szegénységet akarod kikerülni, akkor szerencsétlen leszel.

## 3. Gondold át mivel vagy kivel van dolgod egy szituációban

Emlékezz arra, hogy mindenről, ami gyönyörködtet, ami hasznos számodra, és amit szeretsz, a legjelentéktelenebb dolgoknál kezdve megmondd: miféle. Ha szeretsz egy tálat, mondd azt, hogy tálat szeretsz. Így, ha eltörik is, nem fogsz háborogni. Ha a gyermeked vagy a feleséged szereted, mondd azt, hogy csak egy embert szeretsz. Így, ha meghal, nem fogsz háborogni.

## 4. Minden cselekvés előtt gondold át mivel szokott járni

Ha valamihez hozzá akarsz fogni, emlékeztesd magad arra, hogy milyen az a dolog. Ha fürödni mégy, vess számot magadban mindazzal, ami a fürdőben történni szokott: lefröcskölik, lökdösik, szidják és meglopják az embert. 

## 5. Minden csak vélemény

Nem a tények zavarják az embereket, hanem a tényekről alkotott vélemények.

## 6. A büszkeségről

Soha ne büszkélkedj a más kiválóságával!

## 7. Az élet szabja meg, hogy éppen hogy kell cselekednünk

Ha hív a kormányos, rohanj a hajóra és hagyj ott mindent anélkül, hogy visszanéznél. Öregkorodban pedig ne távozz el messzire a hajótól, hogy ott légy, bármikor hívnak.

## 8. Alkalmazkodj a szituációkhoz

Ne kívánd, hogy az események úgy alakuljanak, ahogy te szeretnéd. Inkább a kívánságaidat szabd hozzá az események alakulásához, meglátod, nyugodt lesz életed folytatása.

## 9. A betegségről

A betegség csak a testet bénítja meg, a szabad elhatározást nem, ha az maga nem akarja.

## 10. Mindenféle szituációban gyakorolhatjuk a kiválóságot

Minden helyzetben emlékezz arra, hogy önmagad felé fordulj és megvizsgáld, milyen képességed van a helyzet megoldásához. Ha szép fiút vagy lányt pillantasz meg, megtalálod az önmegtartóztatást velük szemben. Ha fáradság vár rád, megtalálod a kitartást.

## 11. Ha a sors ad valamit, azt el is veheti

Sohase mondd rá semmire, hogy "elvesztettem", hanem csak azt, hogy "visszaadtam". Meghalt a gyermeked? Visszaadtad. Elhunyt a feleséged? Visszaadtad. Elvették a birtokod? Visszaadtad azt is.

## 12. Fokozatosan gyakorolj mindenféle szituációban

Ha haladni akarsz a bölcsességben, akkor [...] Kezdd el ezt a legkisebb dolgoknál! Ha kiömlik az olajocskád, és ellopják a maradék borocskádat, arra gondolj, hogy ennyibe kerül a szenvedélytelen állapot, ennyibe a lelki nyugalom. Semmit sem adnak ingyen.

## 13. Az átlagember a külső dolgokra koncentrál, a bölcs a belsőkre

Ha haladni akarsz a bölcsességben, el kell viselned, hogy külsőséges dolgokban ügyetlennek és együgyűnek tartsanak. 

## 14. A külső dolgok felett nincs irányításunk

Aki szabad akar lenni, az ne akarjon és ne kerüljön olyasmit, aminek megszerzése és elhárítása másoktól függ. Ha nem így cselekszik, rabszolgának kell lennie.

## 15. Légy türelmes és tartsd a mértéket

Emlékezz erre: az életben úgy kell viselkedni, mint a lakomán: körülhordoznak egy tálat, - éppen hozzád ér, - nyújtsd ki a kezed és szerényen vegyél belőle. Ha elmegy melletted, ne állítsd meg! Ha meg nem jön, ne fürkéssz utána sóvár tekintettel, hanem várj türelemmel, amíg hozzád ér!

## 16. Empatizálj másokkal, de kontrolláld azt belülről

Ha látod, hogy valaki jajgat gyászában, [...] ne vonakodj szavaiddal hozzá alkalmazkodni, sőt, ha az a helyzet, jajgass együtt vele, de vigyázz, hogy ne jajgass belülről is.

## 17. Az élet a nagy rendező

Emlékezz arra, hogy színész vagy egy olyan drámában, amilyet a betanítója akar: ha rövidre szabja a szereped, rövid ideig, ha hosszúra, sokáig játszol. Ha a koldus szerepét osztja rád, azt is a természethez hűen alakítsd.

## 18. A babona csak külső dolgokra hat

Ha a holló nem jót károg, ne ragadjon el a képzet, hanem nyomban tégy megkülönböztetést magadban és jegyezd meg: "[...] Nekem minden csak jót jelenthet, ha én úgy akarom: bármi is történik, tőlem függ, hogy javamra fordítom-e."

## 19. Milyen versenyben érdemes részt venned?

Győzhetetlen lehetsz, ha nem bocsátkozol olyan küzdelmekbe, amelyekben a győzelem nem tőled függ. Ehhez pedig csak egy út vezet: azoknak a dolgoknak a megvetése, amelyek nincsenek hatalmunkban.

## 20. A sértések jellege

Emlékezz arra, hogy nem az bántalmaz téged, aki szidalmaz és megüt, hanem csak az a hiedelmed, hogy bántanak. Ha tehát valaki ingerel, tudd meg, csak a saját vélekedésed ingerel. Ezért mindenekelőtt arra törekedj, hogy a képzet ne ragadjon el, mert könnyebben tudsz uralkodni magadon, ha egyszer időd van és foglalkozol magaddal.

## 21. Memento mori: emlékezz, hogy meg fogsz halni egy nap

A halál, a száműzetés és minden a világon, ami irtózatosnak látszik, mindennap szemeid előtt lebegjen! Leginkább azonban a halál. Sohasem fogsz akkor közönséges dolgokra gondolni, és nem is fogsz túlságosan vágyakozni valamire.

## 22. Életed legyen példa mások számára

Ha kitartasz elveid mellett, azok, akik előbb kinevettek, bámulóid lesznek, de ha hatásuk alatt megtántorodsz, kétszeres gúny lesz a jutalmad.

## 23. Magad miatt akarj kiváló lenni elsősorban (de ezzel jobbá teheted a világot is)

Ha valaha megtörténik, hogy kifelé fordulsz azért, hogy bárkinek a tetszését megnyerd, tudd meg, hogy belső egyensúlyod összeomlik. Érd be tökéletesen azzal, hogy filozófus vagy. Ha mindenképpen látszani is akarsz filozófusnak, akkor a saját szemedben mutatkozz annak, s arra elég is leszel.

## 24. A kapcsolatépítés jellege és a kiválóság szerepe

Tőled függ, hogy adnak-e neked hivatalokat, és meghívnak-e lakomákra? Semmiképpen. Hogyan lehet akkor ez a tény becstelenség jele? Hogyan volnál te semmirekellő, mikor csak azokban a dolgokban kell valakinek lenned, amelyek pusztán tőled függenek, és amelyekben a legmagasabb fokra emelkedhetsz.

## 25. Ha nem építesz kapcsolatokat, ne várd az eredményét a semmiért cserébe

Valakit nagyobb tiszteletben részesítenek nálad a lakomán, az üdvözlésben vagy azzal, hogy meghívták a tanácskozásba? Ha ez jó, akkor örülnöd kell, hogy annak osztályrészül jutott. Ha pedig baj, akkor ne panaszkodj, hogy téged nem sújtott. De emlékezz erre: nem tarthatsz igényt ugyanazokra a dolgokra, ha nem teszed is meg ugyanazt, hogy elérj olyasmit, ami nincs a hatalmunkban.

## 26. Várd nyugalommal a váratlant is

Amikor például másnak a szolgája eltör egy poharat, kéznél van ez a mondás: "Ilyesmi előfordul". Tudd meg, hogy ugyanúgy kell eljárnod, amikor a tied törik el, mint amikor a másé. Ugyanezt az elvet terjeszd ki a nagyobb dolgokra is.

## 27. A hibás és rossz cselekvések jellege

Amint nincs cél azért, hogy elhibázzuk, éppúgy a rossznak sincs természetes alapja a világban.

## 28. Őrizd meg nyugalmad minden szituációban

Ha a tested valaki odaadná annak, aki éppen szembejön, bizonyára rossz néven vennéd. Azért viszont nem szégyelled magad, hogy a józan eszed bárkinek odaadod azzal, hogy felindulsz és elveszíted nyugalmadat ha szidalmaz.

## 29. Mindent vizsgálj meg mielőtt belekezdenél

Minden cselekedetnek vizsgáld meg az előzményeit és következményeit és csak azután kezdj hozzá. Ha nem így jársz el, akkor eleinte nagy kedvvel fogsz a dologhoz, mert nem gondoltad meg a következményeit. Később esetleg, mikor akadályokra bukkansz, szégyenszemre abba kell hagynod a munkát.

## 30. Az emberi viszonyok és kötelezettségek

A kötelezettségeink általában a viszonyoktól függnek. [...] Meg fogod találni, hogy mi a jó szomszéd, a polgár és a hadvezér kötelessége, ha hozzászoksz a viszonyok figyelembevételéhez.

## 31. Örömmel alkalmazkodj mindenhez, amit eléd vet az élet

A jámborságot illetően az istenekkel szemben - tudnod kell - az a legfontosabb, hogy helyes véleményt alkoss róluk: kétségtelenül léteznek és mindent szépen és igazságosan kormányoznak, neked pedig azt parancsolják, hogy engedelmeskedj nekik, nyugodj meg mindenben, ami történik, jó szívvel alkalmazkodj a helyzethez, mert a legjobb belátással intézik sorsunkat. Ha így jársz el, sohasem káromolod majd az isteneket, és nem panaszkodol, hogy nem törődnek veled.

## 32. A jóslat jellege

Ha jóslathoz fordulsz, ne felejtsd el, hogy te nem tudod, hogy mi fog történni, és azért jöttél a jóshoz, hogy tőle kérdezd meg. Azt azonban, hogy milyen lesz, már érkezésedkor is tudod, ha filozófus vagy: ha olyasvalami, ami nincsen hatalmunkban, akkor bizonyos, hogy se nem jó, se nem rossz.

## 33. Mindennapi etikai szabályok

Tűzz magad elé egy jellemet és mintaképet, és tartsd magad hozzá, akár egyedül vagy, akár az emberek között.

Legtöbbször hallgass és csak a fontos dolgokról beszélj, de azokról is keveset. Egyszer-egyszer, ha a körülmények kívánják, beszélgethetsz, de nem közönséges dolgokról; nem a gladiátorokról, a lóversenyekről, az atlétákról, de még csak az ételekről és italokról sem, amelyekről általában beszélgetni szoktak; elsősorban azonban a személyek gáncsolásától, dicsőítésétől és összehasonlításától tartózkodj.

Ha módodban áll, irányítsd szavaiddal a jelenlevők társalgását olyasmire, ami illik, de ha történetesen egyedül vagy idegenek között, akkor hallgass.

Ne nevess sokat, ne nevess ki sok dolgot, ne nevess féktelenül.

Ha lehet, teljesen hárítsd el az esküdözést; ha nem lehet, akkor kerüld el, amennyire csak tudod.

Kívülálló, közönséges emberekkel ne lakomázz együtt. Ha mégis úgy hozzák a körülmények, tökéld el magadban, hogy semmiképpen sem süllyedsz le a közönséges ember színvonalára. Jegyezd meg, ha egy trágár alak van a jóbarátok között, akkor elkerülhetetlen, hogy más is bemocskolja magát, aki vele tölti az idejét, még akkor is, ha különben tisztalelkű.

Testednek csak a feltétlenül szükséges dolgokat szerezd meg, táplálékot, italt, ruházatot, lakást és személyzetet. A külső díszt és a fényűzést teljesen kerüld.

A nemi érintkezéstől a házasság előtt, amennyire csak tudsz, tartózkodj. Aki pedig él vele, csak úgy tegye, ahogy a törvény engedi. A magad részéről azonban ne kellemetlenkedj és ne gáncsold azokat, akik nem tartózkodnak tőle. Azt se hozd fel folyton, hogy te tartózkodó vagy.

Ha visszamondják neked, hogy valaki rossz híreket terjeszt rólad, ne védekezz a rágalmakkal szemben, hanem ezt jegyezd meg: "Bizonyára nem ismeri a többi hibámat, mert különben nemcsak ezeket mondta volna."

Ne járj túl sokat színházba. Ha alkalomadtán mégis ott vagy, akkor úgy tűnjék, hogy semmi más nem izgat, csak önmagad. Olyannak kívánd tehát az események alakulását, ahogy éppen történnek, annak a győzelmét kívánd, aki valóban győz, így semmi sem lesz nyomasztó számodra. A kiabálástól, a tetszést nyilvánító nevetéstől és a túlságos megindulástól feltétlen tartózkodj. A távozás után ne beszélgess túl sokat a színpadon történtekről, kivéve ha a saját épülésedre szolgál. Abból ugyanis kitűnnék, hogy csodáltad a látványosságot.

Ötletszerűen és egykönnyen ne járj előadásokra. Ha mégis ott vagy, viselkedj komolyan, nyugodtan és ne légy terhére senkinek.

Amikor beszélgetni készülsz valakivel, különösen olyan emberrel, akit fölötted állónak tartanak, képzeld el, hogyan viselkedett volna hasonló körülmények között Sókratés vagy Zénón; így nem hibázod el a helyzethez illő viselkedést.

Ha a hatalmasok közül mégy valakihez, képzeld el, hogy nem fogod otthon találni, hogy csukva lesz a kapu, hogy az orrod előtt becsapják az ajtót, vagy hogy nem fog veled törődni. Ha ezek ellenére is kötelességednek érzed, hogy meglátogasd, eredj el hozzá és viseld el, bármi történik, de semmiképpen se hajtogasd utána magadban, hogy nem volt érdemes. Ez közönséges emberre vallana és azt jelentené, hogy függsz a külső eseményektől.

Társaságban ne emlegesd sokszor és mértéktelenül a saját tetteidet és kalandjaidat: neked kellemes visszaemlékezni a kiállott veszélyekre, a többieknek azonban nem esik jól mindig azt hallani, hogy mik történtek veled.

Ne igyekezz nevetést kelteni, mert az ilyen viselkedés közönséges modorra és egyszersmind arra is vezethet, hogy embertársaink megbecsülését elveszítjük.

Ocsmány beszélgetésekbe bocsátkozni is veszélyes. Ha előfordul veled ilyesmi, ha a körülmények engedik, utasítsd rendre, aki túlment a mértéken; ha nem lehet, akkor hallgatással, elpirulással vagy kedvetlen arckifejezéssel nyilvánítsd ki, hogy nincs ínyedre a beszélgetés.

## 34. Az élvezetek jellege

Ha valamilyen élvezetnek a képzete megragadott, akkor vigyáznod kell, mint a többi dolgokban is, hogy magával ne rántson: hadd várjon az ügy, halaszd el későbbre.

## 35. A helyes cselekvésről

Ha belátod, hogy valamit meg kell tenned, tedd meg és ne kerüld azt, hogy cselekvés közben lássanak, még akkor sem, ha a tömeg egészen más véleményt alkot majd az ügyről. Ha ugyanis nem helyesen cselekednél, akkor magát a tettet kerüld el; de ha helyesen teszel, akkor mit félsz az igazságtalan támadásoktól?

## 36. Udvarias viselkedés vendégségben

Ha tehát valakinél étkezel, ne felejtsd el, hogy nemcsak azt kell nézned, milyen értéke van az előtted levő ételnek a testre, hanem azt is, hogy a vendéglátóval szemben megőrizd az illendőséget.

## 37. Képességeidnek megfelelően vállalj el dolgokat

Ha olyan szerepet vállalsz, amely az erődet túlhaladja, akkor egyrészt ebben is kudarcot vallasz, másrészt pedig azt is elszalasztod, amelyet képes lettél volna betölteni.

## 38. Figyelj arra, miről hogyan gondolkodsz

Ahogy séta közben vigyázol arra, hogy ne lépj szögbe, vagy hogy ki ne ficamodjék a lábad, ugyanígy ügyelj arra, hogy ne tégy kárt önmagad irányító szellemében. Ha minden ügyben tekintettel leszünk erre, akkor biztosabban foghatunk a munkánkhoz.

## 39. Mértéktartás az anyagiakban is

A vagyonszerzés mértéke mindenkinek a saját testének a szükségletei, úgy ahogy a cipő mértéke a láb. Ha megmaradsz e mellett, akkor megtartod a helyes mértéket; de ha túllépsz rajta, akkor szükségszerűen lecsúszol a lejtőn.

## 40. Egy férfinak érdemes szerény és visszafogott nővel ismerkedni

A nőket a férfiak 14 éves koruktól kezdve úrnőnek szólítják. Látják mármost, hogy semmi más lehetőségük nincs, csak az, hogy feleségül mehetnek a férfiakhoz, elkezdik tehát magukat csinosítgatni és minden reményüket abba vetik. Érdemes tehát megértetni velük, hogy semmi másért nem becsüljük meg őket, hanem csak azért, ha szerényeknek és szemérmeseknek mutatkoznak.

## 41. A külső dolgok helyett fontosabb a belsővel foglalkozni

Az együgyűség jele állandóan a testtel foglalkozni; mindig tornázni, sokat enni, sokat inni, sokat menni félre, szeretkezni. Ezeket mellékesnek kell tartanunk, minden gondunkat a szellemünkre kell fordítanunk.

## 42. Az emberek nem alapvetően rosszak, csak épp úgy sikerült nekik tenni 

Ha valaki rosszul bánik veled, vagy rosszat mond rólad, emlékezz erre: abban a hiszemben teszi vagy mondja, hogy alapja van rá. Ő csak aszerint cselekedhet, ahogy neki, - nem pedig neked, - helyesnek látszik; ha pedig hamis a véleménye, az neki árt, mert tévúton halad. Bármit mond, jegyezd meg: "Neki úgy tűnt igaznak."

## 43. A hozzáállásod alakítja a cselekvésed

Minden dolgot két oldalon lehet megfogni: az egyik oldalon lehet vinni, a másik oldalon nem. Ha a testvéred igazságtalan hozzád, ne arról az oldalról fogd meg a dolgot, hogy igazságtalan; mert ezzel a megfogással nem lehet a dolgot "hordani". Inkább arról az oldaláról fogd meg, hogy a testvéred, és veled együtt nevelkedett; így az elviselhető részén nyúlsz a dologhoz.

## 44. Egymásra licitálás

Belső ellentmondás van az ilyen kijelentésekben: "Én nálad gazdagabb, tehát kiválóbb vagyok", vagy pedig: "Szebben tudok szónokolni, tehát kiválóbb vagyok nálad". Helyesebbek az ilyen mondások: "Gazdagabb vagyok, tehát vagyonom értékesebb, mint a tied", vagy pedig: "Jobban szónokolok nálad, tehát szónoklatom jobb, mint a tied". Te azonban nem vagy sem vagyon, sem szónoklat.

## 45. Ne ítélkezz, hanem fogalmazz objektíven

Gyorsan mosakszik valaki? Ne mondd rá, hogy rosszul, hanem csak azt, hogy gyorsan.

## 46. Ne mesélj az értékrendedről, hanem cselekedj annak megfelelően

Sohase mondd magadról, hogy filozófus vagy, és közönséges emberek közt ne fecsegj sokat az elveidről. Inkább cselekedj az elveid szerint. A lakománál például ne magyarázd, hogyan kell enni, hanem egyél úgy, ahogy kell.

## 47. Ne beszélj a fegyelmezett életmódodról, ez magadnak van

Ha egyszerűségre szoktattad a tested, ne hencegj vele, s ha vizet iszol, ne mondd el minden alkalommal, hogy te csak vizet iszol.

## 48. A bölcs ember senkit sem hibáztat

A mindennapi ember álláspontja és jellemző vonása az, hogy sohasem önmagából vár hasznot vagy kárt, hanem a külső dolgoktól. A filozófus magatartása és jellegzetessége viszont az, hogy minden hasznot vagy kárt önmagából vár.

A bölcsességben előrehaladó embert jellemzi, hogy senkit sem ócsárol, senkit sem dicsér, nem vádaskodik és nem panaszkodik, sohasem beszél úgy magáról, mint aki számít és tud valamit; ha nehézségekbe és akadályokba ütközik, önmagát okolja. Ha dicsérik, önmagában kineveti azt, aki dicséri, s ha ócsárolják, nem védekezik. Óvatosan járkál, mint a beteg, mert óvakodik attól, hogy a meggyógyult tagokat megmozdítsa, mielőtt megerősödnek.

## 49. A természet követése a feladatunk

De mire törekszem én? Arra, hogy megismerjem és kövessem a természetet. Keresem tehát, hogy ki tanít meg erre; ha hallom, hogy Khrüszipposz, akkor hozzá fordulok.

## 50. Kövesd a tanításokat

Ami a tanítás, ahhoz úgy ragaszkodj, mint a törvényekhez, mintha az istenek ellen vétenél, ha megszeged. Arra viszont, amit esetleg rólad mondanak, ne adj semmit; az már nem tartozik rád.

## 51. Halogatás helyett cselekedj

Mennyi ideig halogatod még azt, hogy a legigazibb javakra méltónak tekintsd magad, és semmilyen tettedben ne lépd át az ész útmutatásait?

Tartsd végre méltónak magad arra, hogy úgy élj, mint érett ember, aki bölcsességre törekszik!

## 52. Az etika a legfontosabb filozófiai terület, vagyis az életmód

A filozófia első és legfontosabb része az, amely tanítások gyakorlati alkalmazásáról szól; például az, hogy nem szabad hazudni. A filozófia második része a bizonyításokat tartalmazza: miért nem szabad hazudni? A harmadik rész az előzőeknek alapvetésül és megvilágosításul szolgál. A legfontosabb azonban, amivel mindig foglalkoznunk kell, az első rész.

## 53. Idézetek a nehéz szituációkhoz

Minden eshetőségre kéznél legyenek a következők:

"Vezess, Zeusz, és Te, Végzet, bárhová is szántatok engem. Zúgolódás nélkül követlek benneteket. Ha nem akarnék, gyáva volnék és mégis engedelmeskednem kellene."

"Aki a kényszerűségnek méltó módon aláveti magát, az bölcs előttünk, és tudja az istenek akaratát."

"De Kritón, ha úgy tetszik az isteneknek történjék úgy."

"Anütosz és Melétosz megölhetnek, de ártani nem tudnak nekem."